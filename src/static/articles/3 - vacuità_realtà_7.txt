<< Ci sono dunque paesi senza luogo e storie senza cronologia; città, pianeti, continenti, universi, di cui sarebbe certo impossibile trovare traccia in qualche carta geografica o in qualche cielo, semplicemente perché non appartengono a nessuno spazio. Probabilmente queste città, questi continenti, questi pianeti sono nati, come si suol dire, nella testa degli uomini o, a dire il vero, negli interstizi delle loro parole, nello spessore dei loro racconti o anche nel luogo senza luogo dei loro sogni, nel vuoto dei loro cuori >> (Les hétérotopies e Les corps utopique, conferenze su France-Culture)

Luoghi, storie, creature e verità nascono anche nel limine degli incubi, nel vuoto sospeso della frenesia, nella scintilla di contatto col delirio della realtà che si scompone e ricompone permettendoci di acquisirne la conoscenza attraverso i loro effetti sulle nostre percezioni. 

Secondo la filosofia śūnyatā nulla ha una natura intrinseca e permanente: ciò che percepiamo è privo di una natura intrinseca e definita, ogni soggetto esiste solo in relazione reciproca dipendendo dalle percezioni e concezioni mentali. A ciò si aggiunge che in quanto esseri relativi e interdipendenti nel contatto percettivo non potremo mai avere l’assoluta verità in mano.

Ma tra queste intersezioni interdipendenti il vuoto fa da conduttore per non-realtà altre. 

Le ontologie religiose sono fonte di stupore e scetticismo perché descrivono cose ed eventi impossibili da esperire nella vita reale, ma soprattutto perché danno spiegazioni assolute a quei punti di vuoto che percepiamo per natura come punti di interdipendenza relativa. 

Vi sono però culti che riescono a muoversi all’interno di intersezioni e vuoti del reale per far nascere o entrare in contatto con altre non-realtà, ma con quale consapevolezza? 

E perché?

