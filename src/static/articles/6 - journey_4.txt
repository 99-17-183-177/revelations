Quel fischio è diverso. È costante, onnipresente. A tratti riesco ad ignorarlo, ma in altri momenti si espande e si aggrappa ad ogni senso. È l'inizio di tutto e arriva senza preavviso. Dall’udito passa sulla pelle, poi alla lingua, la vista. L’ultimo è l’odore. È quando prende la vista che il mondo si distorce davanti stretto e lungo. Poi si spegne, come uno schermo. E dalla luce sul fondo trovo i sensi: solo in quel momento riesco a muovermi. Ma dalle spalle nasce il resto, come se io fossi luna e albeggiasse il sole sui miei vuoti senza vita. Ma i raggi m’infiammano. Prendono fino alle ossa, il fegato, cuore, polmoni. Mi sento morire. È come sprofondare nell’oceano e venire mangiati vivi. Immobile, burattino di un incubo che si ripete all’infinito. 

Ne esco solo quando il vuoto decide di lasciarmi andare.
